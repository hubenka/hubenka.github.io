---
title: Rastrová grafika
slug: rastrova-grafika
publish: false 
---

## Fotoreportáž - koláž na plagáte

Umenie vizuálneho rozprávačstva narozdiel od písaného príbehu sprostredkúva javy čisto prostredníctom sekvencie obrázkov bez priamej možnosti zakomponovať doplňujúci text.

## Úloha
Vyber si jednu z ponúkaných tém fotoreportáže, ktorú spracuješ s použitím vyžadovaných postupov a nástrojov.

**Odfotografuj minimálne 4 fotografie**. Tento sled fotiek ako celok vystihne zvolenú tému. Zamerajte sa na voľbu správnej kompozície a expozície. Prípadne ak máte možnosť, tak nastavte závierku a clonu, aby ste dosiahli žiadaný vizuálny efekt.

**Pre každý obrázok realizuj vhodný orez a farebné korekcie** (napr.: jas, kontrast, sýtosť, farbený odtieň, vyváženie farieb). **Sériu fotografií zlož v GIMPe** do jedného výsledného obrázku.

## Témy

1. **Spotrebiteľský reťazec** - komercia je hybateľom spoločnej prosperity, či si to uvedomujeme alebo nie. Prestvuje sa nám cez spôsoby poskytovania tovarov a služieb najčastejšie v maloobchodných prevádzkách. Zameraj sa buď na celý spotrebiteľský reťazec (napr. od zberu papriky po jej predaj na trhu) alebo len vybranú časť reťazca, napr. podoby predajní na kozmetické služby.
2. **Obydlia a bytové domy v Bratislave** - ako v každej obci aj v našom hlavnom meste bývajú obyvatelia v rozmanitých príbytkoch. Kultúrne pamiatky ako Bratislavský hrad, Dóm sv. Martina alebo Most SNP upútajú síve svojou monumentálnosťou, ale netvoria prostredia kde sa odohráva každodenný bežný život. Počuli ste už o stavbách ako sú: Manderlák, Živnostenský dom, Legiodomy, Unitas, Nová doba, Paneláky napr. konštrukčného systému ZT alebo Zwirn? Zachyť tebou vybraných podoby bývania v meste z nevšedných pohľadov. (https://muop.bratislava.sk/dp/id_ktg=1082&archiv=0&p1=7255, https://www.technospol.sk/wp-content/uploads/2016/04/typy-panelovych-domov.pdf, https://www.yimba.sk/mapa)
3. **Kontrasty vo verejnom priestore** - ulice, námestia, parky v našom okolí sú každé iné a dajú sa popísať všemožnými vlastnosťmi. Priestranné, stiestnené, moderné, historické, plné zelene, vydláždené, bezpečné, temné, rušné, tiché, s lavičkami, odpudivé, zanedbané a mnohé ďalšie. Nájdi zákutia rozmanitého charakteru a ukáž pestrosť verejného priestoru. (https://sk.wikipedia.org/wiki/Verejn%C3%A9_priestranstvo)
4. **Odraz základných emócií** - Radosť, Smútok, Strach, Znechutenie, Hnev, Prekvapenie. Môžeš viacero alebo len jednu v rozmanitých situáciach. Sú to pocity, ktoré pozorujeme na ľudoch okolo seba ale aj niektoré scenérie v nás vyvolávajú tieto emócie. (https://eduworld.sk/cd/dominika-neprasova/6277/ako-ovplyvnuje-6-zakladnych-emocii-nase-spravanie)
5. **Spolužitie ľudských čiností** - Auto čakajúce pred prechodom na chodcu, bežci na hrádzi medzi cyklistami, skejteri medzi kolobežkármi, turisti a domáci v centre mesta, konzum v podobe supermarketou vedľa náboženského svätostánku kostola. Príkladov by sa našlo neúrekom, stačí byť len všímavý.
6. **Miniatúrny svet** - v našom okolí je veľa detailov, ktoré si bežne nevšímame a musíme sa pozastaviť, aby sme ich precítili. Rastliny, kvety, drobné zvieratká, ornamenty, a iné drobnosti, ktoré čakajú na svojich objaviteľov.

## Výsledok
Do úlohy v Edupage odovzdaj:

- všetky zdrojové (pôvodné) obrázky,
- jeden výsledný vyexportovaný obrázok plagátu v JPG,
- súbor projektu programu GIMP (XCF) s kartami všetkých upravovaných obrázkov aj ich koláže.
