---
title: Záver
publish: true
---

V záverečnej práci sme poukázali na problém s nedostatkom kvalitných učebníc v stredoškolskej informatike a problémových cvičení, ktoré by podnecovali objavnú tvorivú činnosť žiakov a umožňovali domácu prípravu. Ako reakciu na tieto výzvy sme vytvorili súbor 54 slovných úloh na programovanie so vzorovými riešeniami v jazyku Python.

Učebnou náplňou sa v zbierke dohromady presahujú požiadavky na základné učivo vymedzené obsahovým a výkonovým štandardom štátneho vzdelávacieho programu. Rozsahu vzdelávacích štandardov pre algoritmizáciu a programovanie sa venujú kapitoly z našej zbierky, a to hlavne: premenné, podmienky, cykly. Pre školy s rozšíreným ŠkVP informatiky oproti ŠVP a pre maturantov z informatiky sú určené kapitoly: náhodné čísla, reťazce a zoznamy, súbory, funkcie.

V druhej časti čerpajúcej z cieľových požiadaviek na maturitu z informatiky si väčšmi uvedomujeme nepostačujúci počet zadaní s propedeutickou funkciou a tých na osvojovanie novozavedenej syntaxe jazyka. V časti funkcie sme identifikovali veľa divergentných úloh na úkor jednoduchých úloh na systemizáciu, ktoré by boli prístupné aj slabším žiakom. Na zaplátanie spomenutých nedostatkov v rozmanitosti do budúcna, sme predstavili metódu na zaraďovanie ďalších úloh. Metóda spočíva v zhodnotení náročnosti úlohy podľa jej dominantných didaktických funkcií, požadovanej poznávacej úrovne a prvkov jazyka vyskytujúcich sa vo vzorovom riešení programu.

Na zjednotenie predstáv potenciálnych spoluautorov sme vypracovali interpretačný popis pre didaktické funkcie s modelovými prípadmi ako podobné skupiny navzájom odlíšiť. Podľa stúpajúcej náročnosti sme dospeli k nasledovnému poradiu funkcií: prípravná, propedeutická, osvojovacia, upevňovacia, na opakovanie a systematizáciu. Motivačné úlohy a úlohy na aktualizáciu predošlého učiva majú byť zaraďované priebežne. Navyše sme dosiahli zahrnutie medzipredmetových vzťahov v $56 \%$ úloh z celkového počtu. Aplikáciou sú zasadené do kontextu vyučovacích predmetov: matematika, fyzika, slovenský jazyk a literatúra, geografia, chémia, dejepis.

Od úloh požadujeme šablónovitosť príbehového textu znenia zadania, ktoré sa člení do troch častí: scenéria, problém a pokyn. Podľa nami vytvorených úloh vyplýva, že sú to krátke texty priemerne majúc $49 \pm 18$ slov, $4 \pm 1$ viet, s $10 \pm 2$ slovami na vetu a $33.8\% \pm 8\%$ slovami s dvoma a viac slabikami. Skóre čitateľnosti Gunning fog index je $18 \pm 3$ a ideálne sa má udržiavať pod hodnotou 20. Zbierka je náročnosťou textu prístupná žiakom stredných škôl s menšími výhradami.

Grafickej úprave zbierky tiež predpisujeme jednotnú podobu s číslovaným názvom úlohy, textom znenia problémovej situácie, ukážkou súboru, vstupu a výstupu programu. V online podobe učebného textu sa pod špecifikáciu úlohy umiestňujú ešte navigačné hypertextové prepojenia. Učebný text je prístupný na webovej stránke a cez portál Github podporuje kolaboratívnu modifikáciu. Rozvrhnutie materiálu v online prostredí sa podriaďuje osvedčeným metódam na znižovanie vonkajšej kognitívnej záťaže ako je zjednodušenie štruktúry obsahu a jeho segmentácia kapitoly.

Súčasná práca poskytuje možnosti na viaceré rozšírenia. Vzorové riešenia úloh by sa po vzore programového vyučovania mohli transformovať na postupnosť napovedajúcich otázok a odpovedí v podobe kusov programového kódu. Ďalšie problémy sa naskytajú v súvislosti s detailnejším overením integrácie novovytvorených úloh do zbierky podľa vypracovanej metodiky. Porovnanie úspešnosti žiakov pri práci s papierovou verzus elektronickou učebnicou využívajúcou hypertext nám zas umožní lepšie porovnať prínosy týchto prezentačných médií.
